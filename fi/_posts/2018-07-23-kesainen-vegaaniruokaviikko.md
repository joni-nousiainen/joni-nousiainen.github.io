---
title: Kesäinen vegaaniruokaviikko
---

Olen syönyt töissä ollessani vegaaniruokaa – eli ruokaa, jossa ei ole mitään eläinperäisiä ainesosia – keväästä 2018 alkaen. [Työpaikkani henkilöstöravintolan](http://ruokalistat.leijonacatering.fi/#/22ad5a04-e610-e511-892b-78e3b50298fc){:target="_blank"} ansiosta vegaanisen lounaan toteuttaminen ei voisi olla helpompaa: Tarjolla on joka päivä vähintään yksi vegaaninen ruoka, riittää kun ilmoittaa henkilökunnalle, että haluaa alkaa syömään sitä. Kotonakin syömme puolisoni kanssa usein vegaanista kasvisruokaa, mutta varsinkin herkkutuotteiden kuten suklaan kohdalla tulee joustettua yhtenään.

Kesäloman kunniaksi halusin haastaa itseni kokeilemaan täysin vegaanista ruokavaliota jonkin aikaa. Vietin 16.–22.7. vegaaniruokaviikkoa. Kokeilu oli onnistunut ja vegaaniruokavalion noudattaminen onnistui yllättävän vaivattomasti. Seuraavassa joitain havaintoja viikon jälkeen:

- Kesällä on helpompi olla vegaani kuin talvella. Ruokakaupasta saa halvalla vaikka mitä (kotimaisia) vihanneksia, hedelmiä ja marjoja, joista saa kasattua helposti terveellisiä ja herkullisia aterioita. Viikon aikana tuli erityisesti tehtyä paljon erilaisia kasvispaistoksia ja smoothieita.

- Helsingin ravintoloista saa nykyisin hyvin vegaanisia ruoka-annoksia. Lisäksi yhä useammassa ravintolassa vaihtoehtoja tarjolla on useampi yksi. Yksi isoimpia ylläreitä oli, että Linnanmäeltä saa nykyisin vegaanisia hodareita!

- Kuumina kesäpäivinä maistuu jäätelö. Oli ilo havaita, että vegaanisia jäätelöitä löytyy kauppojen kylmäaltaiden lisäksi yhä useammasta jäätelökioskista. Valikoiman laajuus tosin on yhä varsin suppea maitopohjaisiin jäätelöihin verrattuna. Helteillä jäätelönhimoa voi pitää kurissa myös mehujäillä.

- Kaksi selvää mokaa tuli tehtyä:

    1. Jatkoin kokeilun ajan enempää miettimättä [päivittäisen monivitamiinivalmisteen](https://www.multi-tabs.fi/product/family){:target="_blank"} käyttämistä. Vasta jälkikäteen tajusin, että ainakin sen sisältämä D-vitamiini on todennäköisesti eläinperäistä. Jatkossa harkitsen tämän korvaamista vegaanisella vaihtoehdolla.

    2. Yhtenä iltana laitoin kotona salaatin päälle jääkaapista löytynyttä, hunajaa sisältävää salaattikastiketta. Kovin paljon tämä ei silti harmita, sillä eläinperäisten ruoka-aineiden joukossa on hunaja mielestäni hyvin pieni paha.

Viikon jälkeen aion palata takaisin aiempaan, "ei ihan vegaaniseen" -ruokavaliooni. Kokeilujakso näytti kuitenkin, että vegaaniruokavalion noudattaminen onnistuu hyvin, vaikka päivän pääateriaani eli lounasta ei saisikaan valmiina työpaikkaruokalan tiskiltä.

Jos olet seka- tai kasvissyöjä, kannustan kokeilemaan vain vegaanista ruokaa viikon ajan. Saatat itsekin yllättyä positiivisesti!
