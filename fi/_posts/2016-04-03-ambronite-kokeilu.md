---
title: Ambronite-kokeilu
---

Kirjoitin viime vuoden puolella [omasta kasvisruokavaliostani](/blog/fi/2015/11/11/miksi-kasvisruokavalio.html) ja ravintoon liittyvät asiat ovat pyörineet paljon mielessäni sen jälkeenkin.

Keskustelin jokin aika sitten työkavereiden kanssa [Ambronitesta](http://ambronite.com/){:target="_blank"}. Törmäsin nimeen ensimmäisen kerran kiipeilyharrastukseni yhteydessä, kun [Boulderkeskuksen](http://boulderkeskus.com/){:target="_blank"} tiloihin oli levitelty tuotteen nimeä kantavia tarroja. Luin sen jälkeen tuotteesta webistä. Kyseessä on suomalaisen yrityksen kehittämä veteen sekoitettava juomajauhe, jota käytetään ateriankorvikkeena tai "juotavana superfoodina" kuten yritys itse kuvailee. Neljän Ambronite-annoksen mainostetaan kattavan normaalin ihmisen koko päivän energia-, vitamiini- ja hivenainetarpeet.

Maailmalla on viime vuosina kehitetty useita vastaavia tuotteista, niistä ehkä tunnetuin on [Soylent](https://www.soylent.com/){:target="_blank"}. Kiinnostuin Ambronitessa enemmän kuin Soylentista muutamasta syystä. Ensinnäkin tuote on vegaaninen eli se ei sisällä lainkaan eläinperäisiä ainesosia. Jauhesekoitus sisältää mm. täysjyväkauraa, manteleita ja pähkinöitä, kuivattuja hedelmiä ja marjoja sekä nokkosta ja pinaattia. Kun luin Soylentista ensimmäisen kerran se ei ollut vegaaninen. Tarkistin kuitenkin tätä kirjoittaessani Soylentin sisällön ja nykyisin myös sen resepti on vegaaninen. Tämän osalta tuotteet ovat siis samalla viivalla.

Ambroniten etu on, että sen ainesosista suurin osa (n. 89%) on luomutuotettuja. Lisäksi se ei sisällä lainkaan geenimuunneltuja ainesosia. Näiden ominaisuuksien arvo riippuu tietysti paljon siitä, miten luomu- ja GMO-tuotantoon suhtautuu.

Kuten jo alussa mainitsinkin, tuotteen valmistaja on suomalainen yritys. "Made in Finland" -merkintä annospussin kyljessä kertoo, että tuote on valmistettu Suomessa. Myös monet ainesosista ovat Suomessa tuotettuja. Luottamukseni suomalaiseen ruokaan on aina ollut vakaalla pohjalla, joten pidän suomalaisuutta positiivisina asiana.

Laadukkaammat ainesosat ja tuotantomaa näkyvät toki myös tuotteen hinnassa. Yhden Ambronite-annoksen hinnaksi tulee valitusta tilausvaihtoehdosta riippuen n. 7,5–11 euroa. Vertailun vuoksi Soylentin vastaavan annoksen hinta on n. 1,5–3 dollaria. Tämä tosin on verkkokaupan hinta, jonka päälle saattaa (ainakin isompia eriä tilatessa) tulla vielä veroja tai muita maksuja.

Tilasin oman testimateriaalini eli yhden Ambronite-ateriapussin tammikuussa viiden dollarin hintaan Ambroniten verkkosivuilta. En saanut tilauksesta koskaan minkäänlaista laskua, mutta näytteen sisältävä paketti tuli kuitenkin postissa n. viikon sisällä tilauksesta. Eli näyttäisi siltä, että ilmaisia lounaita on kuin onkin olemassa. :)

<figure>
  <img src="/img/2016/ambronite-pakkaus.jpg" alt="Ambronite-pakkaus" style="max-width:100%">
  <figcaption>Ambronite tulee vihreässä 120 gramman annospussissa.</figcaption>
</figure>

Sopivaa hetkeä testaukselle ei kuitenkaan tullut ennen kuin tänään, kun päätin normaalin sunnuntaiaamiaisen syömisen sijaan kulauttaa alas juomajauhesekoituksen.

## Miltä Ambronite maistuu?

Haluan tässä välissä huomauttaa, että Ambroniten reseptiä on hieman kehitetty tilaukseni jälkeen. Tilaamani tuotteen resepti on versionumeroltaan 3. Uusi resepti – versio 4 – ei käsittääkseni ole radikaalisti muuttunut vanhaan verrattuna, mutta se mm. [sisältää enemmän marjoja](http://blog.ambronite.com/post/140210026575/ambronite-v4-is-launched){:target="_blank"}.

Avasin näytepakkauksen ja kaadoin sen ensin kulhoon tarkasteltavaksi ja kuvattavaksi. Jauhe on väriltään vihreänharmaata ja rakenteeltaan se melko hienojakoista. Kuvassa näkyvässä paakut hävisivät kevyellä sekoittamisella.

Maistoin jauhetta hieman sellaisenaan, maku oli lähinnä – yllätys yllätys – jauhoinen. Maussa on kuitenkin myös aavistus makeutta sekä kuivattujen kasvien ja yrttien makua. Maistoin taannoin eräässä ravintolapäivässä kuivattuja kasveja ja yrttejä (mm. piharatamon ja nokkosen lehtiä), Ambronite sivumaku muistutti näitä.

<figure>
  <img src="/img/2016/ambronite-jauhe.jpg" alt="Ambronite-juomajauhetta kupissa" style="max-width:100%">
  <figcaption>Ambronite-juomajauhetta kuppiin kaadettuna.</figcaption>
</figure>

Ohjeen mukaan Ambronite-jauheeseen tulisi sekoittaa shakerissa 550 ml eli 5,5 dl vettä. Oma shakerini ei kuitenkaan ollut tarkoitusta varten tarpeeksi iso, joten kippasin jauheen ja veden blenderiin, jolla pyöräytin kokonaisuutta muutaman kierroksen.

Väri muuttui sekoituksen yhteydessä tummanharmaaksi, seassa oli kuitenkin edelleen hieman vihreyttä. Seassa näkyy myös hippusia, jotka ovat väriltään vihreitä, keltaisia ja vaalenruskeita.

<figure>
  <img src="/img/2016/valmis_ambronite-juoma.jpg" alt="Valmis Ambronite-juoma" style="max-width:100%">
  <figcaption>Valmis Ambronite-juoma veden lisäämisen jälkeen.</figcaption>
</figure>

Otettuani juomasta kulauksen ensireaktioni on, että maku ei ole miellyttävä. Juoma tekee mieli juoda nopeasti, jottei makua joutuisi sietämään kovin kauaa. Sekä maku että suutuntuma ovat on sekoittamisen jälkeenkin lähinnä jauhoinen. Mieleni tekisi lisätä juomaan jotain makeaa kuten sokeria tai hedelmiä.

Seassa on myös hieman sattumia, ehkä marjojen siemeniä tai jauhopaakkuja. Tämän vuoksi juomaa tekee ajoittain mieli pureskella. Koostumus ei ole myöskään ihan tasainen juomiskokemuksen ajan vaikka tein sekoituksen blenderissä – juoman paakkuisuus lisääntyy hieman lasin pohjaa kohti edetessä.

Kuvittelisin, että Ambronite voisi maistua paljon paremmin, jos sen sekoittaisi osaksi jotain perinteisempää ruokaa. Esimerkiksi hedelmäsmoothien tai pannukakkutaikinan sekaan. Ambroniten blogissa onkin tarjolla reseptejä ihmisille, jotka eivät sulata tuotetta sellaisenaan.

En juo ihan kaikkea valmista juomaa vaan n. 0,5 l siitä. Säästän pienen osan avopuolisolle maistettavaksi. Vatsaan tulee vähän normaalia pienemmästä annoskoosta huolimatta hyvin pian juomisen jälkeen melko täysi olo. Ambronite mainostaa, että yksi annos voi pitää nälän loitolla jopa 4-5 tuntia. Tätä kirjoittaessani juomisesta on aikaa n. 2,5 tuntia ja oloni on edelleen melko kylläinen.

## Yhteenveto

Maku ja suutuntuma ovat epämiellyttäviä, joten juomisesta/syömisestä ei oikeastaan nauti ollenkaan. Jauhejuoman positiiviset puolet täytyy hakea muualta: Ruokailu on todella nopea toimenpide ja Ambronite-ateria on (ainakin mainoslauseiden mukaan) varsin terveellinen vaihtoehto.

Itselläni ei tämän kokemuksen pohjalta ole halua lähteä korvaamaan nykyisiä, normaaleja ruokailutapojani Ambronitella tai muullakaan vastaavalla ateriakorvikkeella. Näkisin, että voisin käyttää tällaista tuotetta korkeintaan silloin tällöin kiireisenä työpäivänä lounaan korvikkeena tai vaikkapa välipalana ennen harrastuksia.

Jatkokokeilu perinteisempään ruokaan sekoitettuna on kuitenkin mielenkiintoinen idea, ja tieto uudistetusta reseptistä herätti uteliaisuuteni - voisiko uuden reseptin myötä makukin olla parempi? Saatan siis jossain vaiheessa päätyä tilaamaan Ambronitea pienen lisäerän.
