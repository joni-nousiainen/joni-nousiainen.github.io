---
title: Ambronite-kokeilu
---

Kirjoitin viime vuoden puolella [omasta kasvisruokavaliostani](/blog/fi/2015/11/11/miksi-kasvisruokavalio.html) ja ravintoon liittyvät asiat ovat pyörineet paljon mielessäni sen jälkeenkin. Keskustelin jokin aika sitten työkavereiden kanssa [Ambronitesta](http://ambronite.com/){:target="_blank"}. Törmäsin nimeen ensimmäisen kerran kiipeilyharrastukseni yhteydessä, kun Boulderkeskuksen tiloihin oli levitelty tuotteen nimeä kantavia tarroja. Luin sen jälkeen tuotteesta webistä. Kyseessä on suomalaisen yrityksen kehittämä veteen sekoitettava juomajauhe, jota käytetään ateriankorvikkeena. Neljän Ambronite-annoksen mainostetaan kattavan normaalin ihmisen koko päivän energia-, vitamiini- ja hivenainetarpeet.

Maailmalla on viime vuosina kehitetty useita vastaavia tuotteista, niistä ehkä tunnetuin on [Soylent](https://www.soylent.com/){:target="_blank"}. Kiinnostuin Ambronitessa enemmän kuin Soylentista muutamasta syystä. Ensinnäkin tuote on vegaaninen eli se ei sisällä lainkaan eläinperäisiä ainesosia. Jauhasekoitus sisältää mm. täysjyväkauraa, manteleita ja pähkinöitä, kuivattuja hedelmiä ja marjoja sekä nokkosta ja pinaattia. Kun luin Soylentista ensimmäisen kerran se ei ollut vegaaninen. Tarkistin kuitenkin tätä kirjoittaessani Soylentin sisällön ja nykyisin myös sen resepti on vegaaninen. Tämän osalta tuotteet ovat siis samalla viivalla.

Ambroniten etu on kuitenkin edelleen se, että ainesosista suurin osa (n. 89%) on luomutuotettuja. Lisäksi tuote ei sisällä lainkaan geenimuunneltuja ainesosia. Näiden ominaisuuksien arvo riippuu tietysti paljon siitä, miten luomu- ja GMO-tuotantoon suhtautuu.

Laadukkaammat ainesosat näkyvät myös tuotteen hinnassa. Yhden Ambronite-annoksen hinnaksi tulee tilausvaihtoehdoista riippuen 7,5-11 euroa. Soylentin kohdalla vastaavan annoksen hinta on n. 1,5-3 dollaria. Tämä on tosin verkkokaupan hinta, jonka päälle käsittääkseni voi ainakin isompia eriä tilatessa tulla vielä arvonlisävero.

## Testikokemukset

Tilasin tammikuussa yhden ateriapussin Ambronite-koepakkauksen viiden dollarin hintaan Ambroniten omilta verkkosivuilta. En saanut tilauksesta koskaan minkäänlaista laskua, mutta näytteen sisältävä paketti tuli kuitenkin postissa n. viikon sisällä tilauksesta. Sopivaa hetkeä testaukselle ei kuitenkaan tullut ennen kuin tänään, kun päätin normaalin sunnuntaiaamiaisen sijaan kulauttaa alas juomajauhesekoituksen.

KUVA: Avaamaton Ambronite-paketti

Avasin näytepakkauksen ja kaadoin sen ensin kulhoon tarkasteltavaksi ja kuvattavaksi. Jauhe on väriltään vihreänharmaata maistuu itsessään lähinnä vehnäjauhoilta. Maussa on kuitenkin myös hieman aavistus makeutta ja kuivattujen kasvien ja yrttien maku. Maistoin eräässä ravintolapäivässä kuivattuja kasveja ja yrttejä (mm. piharatamon ja nokkosen lehtiä), Ambronite sivumaku muistutti näitä.

KUVA: Juomajauhe kupissa

Ohjeen mukaan Ambronite-jauheeseen tulisi sekoittaa shakerissa 550 ml eli 5,5 dl vettä. Oma shakerini ei kuitenkaan ollut tarkoitusta varten tarpeeksi iso, joten kippasin jauheen ja veden blenderiin, jolla pyöräytin kokonaisuutta muutaman kierroksen. Väri muuttui sekoituksen yhteydessä tummanharmaaksi, seassa oli kuitenkin edelleen hieman vihreyttä.

Tässä välissä, ennen makuhavaintojani haluan huomauttaa, että Ambroniten resepti on hieman muuttunut tilaukseni jälkeen. Tilaamani tuote on versionumeroltaan 3. Uusi resepti (versio 4) ei käsittääkseni ole radikaalisti muuttunut vanhaan verrattuna, mutta se mm. [sisältää enemmän marjoja](http://blog.ambronite.com/post/140210026575/ambronite-v4-is-launched){:target="_blank"}.

KUVA: Valmis juoma

Ensireaktioni on, että maku ei ole miellyttävä. Juoma tekee mieli juoda nopeasti, jottei makua joutuisi sietämään kovin kauaa. Suutuntuma on veteen sekoittamisen jälkeenkin edelleen jauhoinen. Mieleni tekisi lisätä juomaan jotain makeutta antavaa kuten sokeria tai hedelmiä.

Seassa on myös hieman sattumia, ehkä marjojen siemeniä tai jauhopaakkuja. Tämän vuoksi juomaa tekee ajoittain mieli pureskella. Koostumus ei ole myöskään ihan tasainen vaikka tein sekoituksen blenderissä - juoman paakkuisuus lisääntyy hieman lasin pohjaa kohti edetessä.

Kuvittelisin, että Ambronite voisi maistua paljon paremmin, jos sen sekoittaisi osaksi jotain perinteisempää ruokaa. Esim. hedelmäsmoothien tai pannukakkutaikinan sekaan. Ambroniten blogissa onkin tarjolla reseptejä ihmisille, jotka eivät sulata tuotetta sellaisenaan.

En juo ihan kaikkea valmista juomaa vaan n. 0,5 l siitä. Säästän pienen osan avopuolisolle maistettavaksi. Vatsaan tulee vähän normaalia pienemmästä annoskoosta huolimatta hyvin pian juomisen jälkeen melko täysi olo. Tätä kirjoittaessani juomisesta on aikaa n. 2,5 tuntia ja oloni on edelleen melko kylläinen. Ambronite mainostaa, että yksi annos voi pitää nälän loitolla jopa 4-5 tuntia.

## Yhteenveto

Maku ja suutuntuma ovat epämiellyttäviä, joten juomisesta/syömisestä ei oikeastaan nauti ollenkaan. Jauhejuoman positiiviset puolet täytyy hakea tiedostamisen kautta: ruokailu on todella nopea toimenpide ja Ambronite-ateria on (ainakin mainoslauseiden mukaan) varsin terveellinen vaihtoehto.

Itselläni ei tämän kokemuksen pohjalta ole halua lähteä korvaamaan nykyisiä, normaaleja ruokailutapojani Ambronitella tai muullakaan vastaavalla ateriakorvikkeella. Näkisin, että voisin käyttää tällaista tuotetta korkeintaan silloin tällöin kiireisenä työpäivänä lounaan korvikkeena tai vaikkapa välipalana ennen harrastuksia.

Jatkokokeilu perinteisempään ruokaan sekoitettuna on kuitenkin mielenkiintoinen idea, ja tieto uudistetusta reseptistä herätti uteliaisuuteni - voisiko uuden reseptin myötä makukin olla parempi? Saatan siis jossain vaiheessa päätyä tilaamaan Ambronitea pienen lisäerän.
