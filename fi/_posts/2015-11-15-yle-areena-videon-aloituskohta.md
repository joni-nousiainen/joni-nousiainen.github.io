---
title: "Vinkki: Yle Areenan video alkamaan tietystä kohdasta"
---

Katselen nykyisin melko paljon Yle Areenassa tarjolla olevia ohjelmia. Silloin tällöin tekee myös mieli jakaa videoita eteenpäin.

Vähän aikaa sitten mietin, voisiko Areenasta löytyvän videon jakaa siten, että se ei alkaisikaan videon alusta vaan itse määritellystä kohdasta. Samanlainen ominaisuus on löytynyt esimerkiksi YouTubesta jo pitkän aikaa.

<figure>
  <img src="/img/2015/youtube_videon_jakaminen.png" alt="YouTuben videon jakamistoiminto" style="max-width:100%">
  <figcaption>YouTubessa aloituskohdan valitseminen onnistuu rasti ruutuun -menetelmällä videota jaettaessa.</figcaption>
</figure>

Areenan käyttöliittymästä löytyy Jaa ohjelma -toiminto, mutta aloituskohtaa sen kautta ei pysty määrittelemään. En löytänyt mainintaa ominaisuudesta myöskään Areenan ohjeista. Laitoin siis asiasta kysymyksen ja kehitystoiveen palvelun ylläpidolle. Sain vastauksen parin päivän päästä:

> Jakaminen tietystä kohdasta onnistuu lisäämällä aloitusajankohta, esim 5 min 10 sekunnin kohdalta `?start=5m10s` tallenteen osoitteen perään.

Eli video on siis mahdollista saada alkaamaan tietystä kohtaa myös Areenassa! Osoitteen formaatti on muuten tältä osin sama kuin YouTubessa. Tässä yksi mallilinkki:

[areena.yle.fi/1-2751552?start=6m22s](http://areena.yle.fi/1-2751552?start=6m22s){:target="_blank"}

Toivottavasti tästä tiedosta on iloa jollekulle samaa ominaisuutta kaipaavalle!

Kyseinen mallilinkki johtaa muuten [Noin viikon uutiset -sarjan](http://yle.fi/aihe/noin-viikon-uutiset) viimeisimpään jaksoon. Suosittelen lämpimästi ajankohtaishuumorin ystäville! :)